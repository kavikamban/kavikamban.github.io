ஏட்டுக் கல்விப் பித்தர்களுக்கு...
==========================

நம் நாட்டு உயர்தரப் பள்ளிக் கூடங்களில் எஸ். எஸ். எல். சி. வகுப்பில் (அதாவது ஆறாம் படிவத்தில்) படிக்கும் மாணவர்களுக்காக ஆங்கிலப் பாடப் புத்தகம் வரு[ட]ந்தோறும் தொகுக்கப்படுகிறது. இந்தத் தொகுப்பு நூலில் ஆப்ரஹாம் லிங்கனின் கெட்டிஸ்பர்க் சொற்பொழிவு இடம் பெறுவதுண்டு.

ஆப்ரஹாம் லிங்கன் அமெரிக்காவின் ஜனாதிபதிகளில் கீர்த்தி மிகப்பெற்றவர். அமெரிக்காவிலிருந்து அடிமை முறையை ஒழித்து [இ]லட்சக்கணக்கான நீக்ரோ [ஆப்பிரிக்க அமெரிக்க] அடிமைகளை விடுதலை செய்தவர். இதன் பொருட்டு அமெரிக்காவில் நடந்த உள்நாட்டு யுத்தம் சரித்திரப் பிரசித்தமானது. அந்த விடுதலைப் போருக்குத் தலைமை வகித்த ஆப்ரஹாம் லிங்கனும் உலக சரித்திரத்தில் அழியாத இடம் பெற்று அமரர் ஆனவர். நம் பாரத நாட்டில் காந்தி மகானை ஒரு வெறியன் சுட்டுக் கொன்றதுபோல் அமெரிக்காவில் ஆப்ரஹாம் லிங்கனையும் வெறியன் ஒருவன் சுட்டுக் கொன்றான்.

ஆப்ரஹாம் லிங்கன் ஜனாதிபதி ஆவதற்கு முன்னும் ஜனாதிபதி பதவி வகித்த போதும் பற்பல சொற்பொழிவுகள் நிகழ்த்தியதுண்டு. அவற்றில் பல உலகத்தின் மிகச் சிறந்த வசன இலக்கியங்களாகத் திகழ்ந்து வருகின்றன. அவருடைய சொற்பொழிவுகளிலெல்லாம் மிகச் சிறந்ததது கெட்டிஸ்பர்க் சொற்பொழிவு. நீக்ரோ [ஆப்பிரிக்க அமெரிக்க] அடிமைகளின் விடுதலைக்காக நடத்திய யுத்தத்தில், அடிமை ஒழிப்புக் கட்சியில் நின்று போராடி உயிர் நீத்தவர்களுக்கு கெட்டிஸ்பர்க் என்னுமிடத்தில் ஞாபகச் சின்ன சமாதி எழுப்பப்பட்டது. அந்த இடத்தில் அச்சந்தர்ப்பத்தில் ஆப்ரஹாம் லிங்கன் நிகழ்த்திய பிரசங்கம்தான் 'கெட்டிஸ்பர்க் சொற்பொழிவு' என்று பெயர்பெற்றது.

சுமார் இருபத்தைந்து வரிகளும் பன்னிரெண்டே வாக்கியங்களும் அடங்கிய இந்தச் சொற்பொழிவைக் குறித்து ஆங்கில மொழியில் பல பெரிய ஆராய்ச்சிப் புத்தகங்கள் எழுதப்பட்டிருக்கின்றன.

அதையெல்லாம் காட்டிலும், நமது நாட்டு ஆறாம் படிவ மாணாக்கர்களின் ஆங்கில பாடப்புத்தகத்திலும் அந்தச் சொற்பொழிவு இடம் பெறுகிறதென்றால், அது எவ்வளவு மகிமை பொருந்தியதாயிருக்கும் என்று சொல்ல வேண்டியதில்லையல்லவா?

"எண்பதும் ஏழுமான ஆண்டுகளுக்கு முன்னால் நம் தந்தையர்கள் இந்தக் கண்டத்தில் ஒரு புதிய ஜாதியை சிருஷ்டித்தார்கள் ..." என்னும் அந்தச் சொற்பொழிவின் ஆரம்ப வார்த்தைகளைக் கேட்கும்போதே அமெரிக்கர்கள் ரோமாஞ்சனம் அடைவார்கள். 

சரி; அந்த அற்புதமான சொற்பொழிவைப் பற்றி ஆராய்ச்சி செய்வது நமது நோக்கம் அன்று. அதை நிகழ்த்திய மகா புருஷரான ஆப்ரஹாம் லிங்கனின் வாழ்க்கை வரலாற்றில் ஒரு பகுதியை எடுத்துக்காட்டவே விரும்புகிறோம்.

அமெரிக்க ஜனாதிபதி பதவி தேர்தலுக்கு ஆப்ரஹாம் லிங்கன் நிற்பதென்று தீர்மானிக்கப்பட்ட போது, அவருடைய வாழ்க்கை வரலாறு தேவை என்று அவருடைய நண்பர்கள் வற்புறுத்தினார்கள். அதன்பேரில் ஆப்ரஹாம் லிங்கன் தமது சுய சரித்ததைத் தமது கைப்படச் சுருக்கமாக எழுதிக் கொடுத்தார். ஆனால் மூன்றாவது மனிதரைப் பற்றி எழுதுவதைப்போல் எழுதினார். அவர் கைப்பட எழுதிய அந்தச் சுய வரலாறு அவருடைய கையெழுத்தில் எழுதியபடியே இன்றும் அமெரிக்காவில் பாதுகாக்கப்பட்டு வருகிறது.

ஆப்ரஹாம் லிங்கன் தமது இளம் பிராயத்தைப் பற்றித் தாமே எழுதியிருப்பதைக் கீழே தந்திருக்கிறோம்:-

"ஆப்ரஹாமின் எட்டாவது வயதில், 1816-ம் வரு[ட]ம் இலையுதிர் காலத்தில், அவனுடைய தகப்பனார் இண்டியானா மாகாணத்துக்குச் சென்றார். கெண்டக்கியில் ஏற்பட்ட நிலத்தகராறு காரணமாக அவர் இண்டியானாவுக்குப் போக நேர்ந்தது. அங்கே அடர்ந்த காட்டுப் பிரதேசத்தில் குடியேறினார். காட்டில் நெருக்கமாக இருந்த மரங்களை வெட்டி அப்புறப்படுத்தி நிலத்தைச் சாகுபடிக்குப் பண்படுத்துவது முக்கியமான முன்னணி வேலையாக இருந்தது. ஆப்ரஹாம் எட்டு வயதுச் சிறுவனாயிருந்தாலும் வளர்ச்சி பெற்றிருந்தான். அவன் கையில் உடனே ஒரு கோடாரி கொடுக்கப்பட்டது. அதுமுதல் இருபத்து மூன்றாம் வயது வரையில் ஆப்ரஹாம் அந்த மிக உபயோகமான கருவியை இடைவிடாமல் கையாண்டு வந்தான். உழவு, அறுவடைக் காலங்களில் அந்தந்த வேலைகளையும் செய்தான். இடையில் ஏபிஸிடி சொல்லித் தந்த பள்ளிக்கூடங்களுக்குச் சில தினங்கள் சென்றான். பள்ளிக்கூடம் சென்ற நாட்களையெல்லாம் கணக்கிட்டால் ஒரு வரு[ட]த்துக்கு மேற்போகாது. காலேஜு [கல்லூரி] அல்லது அகாடமி [கலைக்கழகக்] கட்டடத்துக்குள் அவன் நுழைந்ததேயில்லை. அவன் கற்ற கல்வியெல்லாம் வேலை செய்த நேரம் போக ஒழிந்த நேரங்களில் அவனே படித்துத் தெரிந்து கொண்டவைதான். இருபத்து மூன்றாவது வயதில் தகப்பனாரை பிரிந்த பிறகு அவன் ஆங்கில இலக்கணம் கற்றான். அவ்வளவு நன்றாகக் கற்கவில்லை. இப்போது பேசவும் எழுதவும் தெரிந்திருக்கும் அளவுக்கு மட்டுமே கற்றான்...

பத்தொன்பதாம் பிராயத்தில் ஆப்ரஹாம் கூலிக்குப் படகு ஓட்டிக் கொண்டு போனான். அவனும் படகின் சொந்தக்காரன் மகனுமாக அப்பிராயணத்தைச் செய்து முடித்தனர்.

இருபத்தோராவது வயதில் ஆப்ரஹாம் தன்னுடைய தந்தையுடனும் குடும்பத்தாருடனும் இண்டியானாவை விட்டு இல்லினாய் மாகாணத்துக்குப் போகும்படி நேர்ந்தது. காளை மாடுகள் பூட்டிய வண்டிகளில் அவர்கள் பிரயாணம் செய்தார்கள். ஒரு வண்டியை ஆப்ரஹாம் ஓட்டிச் சென்றான். ஸங்காமன் நதிக்கரையில் அவர்கள் குடியேறினார்கள். இங்கே மரக் கட்டைகளினால் வீடு கட்டிக் கொண்டார்கள். மேலும் பல மரக் கட்டைகளை பிளந்து பத்து ஏக்கரா நிலத்துக்கு அம்மர பிளாச்சுகளைக் கொண்டு வேலி எடுத்தார்கள். பிறகு, அதே வரு[ட]த்தில் விதை விதைத்துத் தானியம் உற்பத்தி செய்தார்கள். மேற்கூறிய மரப் பிளாச்சுகள் சமீபத்தில் சிறிது பிரசித்தி அடைந்தன. ஆனால் ஆப்ரஹாம் பிளந்த மரப் பிளாச்சுகள் அவை மட்டுமல்ல; முன்னும் பின்னும் இம்மாதிரி எவ்வளவோ மரப் பிளாச்சுகள் ஆப்ரஹாம் லிங்கன் பிளந்தது உண்டு....!"

உலக சரித்திரத்தில் என்றும் அழியாத புகழ் பெற்ற ஜனாதிபதி லிங்கனின் இளம் பிராய வாழ்க்கை இவ்வாறு அமைந்திருந்தது. லிங்கன் தம் சுயசரிதக் குறிப்பில் தாம் பிளந்த மரப் பிளாச்சுகளைப் பற்றிக் குறிப்பிட்டிருக்கிறார் அல்லவா? அதற்கு ஒரு விசேஷக் காரணம் உண்டு.

ஆப்ரஹாம் லிங்கனை அமெரிக்க ஜனாதிபதி பதவிக்கு தேர்ந்தெடுக்கும் யோசனை வந்தபோது, அவருடைய எதிரிகள் பரிகசித்தார்கள். "ஆப்ரஹாம் லிங்கனுக்கு என்ன தெரியும்? மரக்கட்டைகளைப் பிளக்கத்தான் தெரியும்!" என்றார்கள். மேலும் அதை நன்றாய்ப் பிரசாரம் செய்வதற்காக, ஸங்காமன் நதிக்கரை வேலியிலிருந்து இரண்டு பிளந்த மரக் கட்டைகளைக் கொண்டு வந்தது [வந்து]. "இவை ஆப்ரஹாம் லிங்கன் பிளந்தவை!" என்று எழுதித் தொங்க விட்டார்கள். 

இதைக் குறிப்பிட்டுத்தான் ஆப்ரஹாம் லிங்கன் "இன்னும் எத்தனையோ மரக் கட்டைகளை ஆப்ரஹாம் பிளந்து பிளாச்சுகளாகச் செய்ததுண்டு" என்று எழுதினார். 

அமெரிக்காவில் அக்காலத்தில் வசித்தவர்களில் பெரும்பாலோர் ஏட்டுக் கல்விப் பித்தர்கள் அல்ல. ஆகையால் இளம் பிராயத்தில் உடலுழைத்துப் பாடு பட்டவரான ஆப்ரஹாம் லிங்கனையே ஜனாதிபதி பதவிக்குத் தேர்ந்தெடுத்தார்கள்.

இப்படி உடலுழைப்புக்குப் பெருமை தந்த ஜாதியானபடியாலேதான் இன்றைக்கு அமெரிக்கர்கள் எல்லாத் தொழில்களிலும், எல்லா அறிவுத் துறைகளிலும் முன்னணியில் நிற்கிறார்கள்.

நமது நாட்டின் மெக்காலே கல்வி முறையின் அடிமைப் பரம்பரையில் வந்துள்ள ஏட்டுக் கல்விப் பித்தர்களுக்கெல்லாம் ஆப்ரஹாம் லிங்கனின் மேற்கூறிய இளம் பிராய வரலாற்றைச் சமர்ப்பணம் செய்கிறோம். 

மங்களூரில் மகாநாடு கூடி, "அரை நாள் ஏட்டுக் கல்வியும் அரை நாள் தொழிலும் பயிலும் கல்வித் திட்டம் குழந்தைகளுக்குத் தீங்கு பயப்பது" என்று தீர்மானம் செய்தார்களே. அந்த ஆசிரியர் சிகாமணிகளுக்கும் சமர்ப்பணம் செய்கிறோம்.  

தந்தையின் தொழிலை மகன் கற்றுக் கொள்வது கேவலம் என்றும், பெற்றோர்களுக்கு அவர்களுடைய வேலையில் குழந்தைகள் உதவி செய்வது பாதகம் என்றும் சொல்லும் மகா மேதாவிகளையும் லிங்கனின் இளம் பிராய வரலாற்றைப் படிக்கும்படி கேட்டுக் கொள்கிறோம். 

ஆப்ரஹாம் லிங்கனுடைய வரலாறு ஒரு தனிப்பட்ட அபூர்வமான உதாரணம் அல்ல. இதிகாச புராணங்களிலிருந்து இக்கால சரித்திரம் வரையில் அம்மாதிரி எத்தனையோ உதாரணங்கள் எடுத்துக் காட்டும்படி இருக்கின்றன.   

ஸ்ரீ கிருஷ்ண பரமாத்மா இளம் பருவத்தில் பள்ளிக் கூடம் போகவில்லை; மாடு மேய்க்கப் போனார். ஆனால் பிற்காலத்தில் பீஷ்மர், துரோணர் முதலியவர்களாலும் போற்றப்பட்ட இணையற்ற இராஜ தந்திரியாக விளங்கினார்.

திருவள்ளுவர் கைத்தறி நெசவுத் தொழில் செய்து ஜூவனம் நடத்தினார். அத் தொழிலை அவர் பள்ளிக்கூடத்தில் கற்கவில்லை. அவரை வளர்த்த தகப்பனாரிடந்தான் கற்றிருக்க வேண்டும். ஆனால் ஒப்புயர்வற்ற திருக்குறள் என்னும் தமிழ் மறையை அவர் அருளினார்.

வைஷ்ணவ சமயத்தின் ஆச்சாரிய புருஷர்களில் முதன்மை பெற்ற ஸ்ரீ வேதாந்த தேசிகர் செருப்புத் தைக்கும் தொழில் கூடக் கற்றுத் தேர்ந்தார். ஆயினும் படிப்பவர்கள் தலை கிறுங்கும்படியான தத்துவப் பொருள்களை அற்புதமாக எழுதி வைத்து விட்டுப் போனார். 

இப்படிப்பட்ட உதாரணங்கள் முற்காலத்திலும் இந்த நாளிலும் எவ்வளவோ உண்டு. நம் ஏட்டுக் கல்வியாளர்களையே அவர்களுடைய வரலாறுகளை எழுதச் சொன்னால், அபாரமாக எழுதித் தள்ளிவிடுவார்கள்.

ஆயினும், நம் குழந்தைகளுக்கு ஏட்டுக் கல்வியுடன் கைத்தொழில் திறமையும் அளிக்கும் கல்வித் திட்டத்தை எதிர்க்கிறார்கள். 

"ஏட்டுச் சுரைக்காய் கறிக்கு உதவாது!" என்ற பழமொழியை மெய்ப்பிக்க இதைக் காட்டிலும் வேறு என்ன உதாரணம் வேண்டும்?

------

இந்தியாவில் பிரிட்டிஷ் [ஆங்கிலேய] ஆட்சியின் பயனாக [விளைவாக] ஏற்பட்ட பெருந் தீமைகளிலே மிகப் பெரும் தீமை இந்த ஏட்டுக் கல்வி முறை.

காந்தி மகானும் அவருடைய தலைமையை ஒப்புக் கொண்ட நம் தலைவர்களும் அந்த ஏடுக் கல்வி அடிமைத்தனத்திலிருந்து முதலில் விடுதலைப் பெற்றார்கள். அதற்கு அறிகுறியாகவே கைராட்டை சுற்றினார்கள். அதனாலேயே அவர்களுடைய தலைமையில் நடந்த போராட்டத்தில் இந்த பாரத புண்ணிய பூமி வெற்றியடைந்து அரசியல் சுதந்திரம் அடைந்தது.

சுதந்திர இந்தியாவில் ஏட்டுக்கல்வி அடிமைத்தனத்திலிருந்து விடுதலை பெற்ற புதிய சமுதாயத்தை சிருஷ்டிக்க வேண்டும். அப்போதுதான், நம் தலைவர்கள் நமக்குத் தேடித் தந்த சுதந்திரத்தை நாம் பாதுகாத்துக்கொண்டு எல்லாத் துறைகளிலும் முன்னேற்றமடைய முடியும்.

அத்தகைய புது சமுதாயத்தைச் சிருஷ்டிப்பதற்கு உகந்தது சென்னை இராஜ்யத்தில் அமுலுக்கு வரப்போகும் புதிய கல்விமுறை.

அதைக் கிராமங்களிலே மட்டுமன்றி நகரங்களிலும் அமுலுக்குக் கொண்டு வரவேண்டும் என்று காங்கிரஸ் பொதுக்காரியதரிசி ஸ்ரீ அகர்வால் கூறுவதை நாம் முற்றிலும் ஆதரிக்கிறோம்.


